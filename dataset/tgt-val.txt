Mazu tëbë, mëkë abë tara, mëkad nyè na: A tara, mëngabèan yob, mëbèan fë wamen, 
mayean ki fë na bëloe ma na nyò mòn. Bëlan ai ma anë mbòg ya bësye boe. 
Ndò atëbë a si, akëlë abë esya. Esya angayi nyè yen angënë oyab nali, ndò mëki matsig nyè a fyè; atye mbil, avëë nyè mò, ndò awuban ai nyè. 
Mòn nyè ai nyè na: a tara, mëngabèan yob, mëbèan fë wamen; makyëbë ki fë na bëloe ma na nyò mòn. 
Esya nyè ai bod bisye na: Zaan ai edud eyie yadaṅ nyëb abui, mibòdò nyè dzò, mibòdò fë nyè okene a wò, ai ngob a mëkol, 
mizu hm fë ai mòn nyag mëvòṅ, miwoe, abog te bidi, bibò abog. 
Amu e mòn wama nyò angabë ṅwuan, ndò angadugan ya nyiṅ; angabë ndzaṅan, ndò adugan yene. Ndò bëngatari na babò abog.
Ntol mòn woe ongabë a afub. Eyòṅ angasubu babi a nda, angawog mëzik ai abog; 
ndò aloe mbò-esye mbòg, asili nyè mbol nala watyan. 
Mbò-esye nyè ai nyè na: Manyòṅ ṅnyè asò, ndò esoa atsig mòn nyag mëvòṅ mbol adugan nyè yen atoa mvoè. 
Awogo fò olun, të yi na anyian a nda. Ndò esya akui a nsëṅ, aloe nyè. 
Nyè ai esya na: Bëbëgë abim mimbu mësye ya wa, tègè wa daṅ tò mvende ziṅ, ndò wabë ya ki ma vë man ekëla asu yë na mëbò abog ai bëmvoe bama. 
Hë da eyòṅ e nyò mòn nyò ya amana ya wa di akuma ai bininga bë ebamba asò, owoe nyè man nyag mëvòṅ. 
Nyè ai nyè na: A mòn wama, wa onë ai ma abog asë, e dzom esë yawoge ai ma yawoge ai wa. 
Bihë yean bò abog, biwog mintag, amu e manyòṅ nyò ahë bë ṅwuan, ndò adugan ya nyiṅ, angabë ndzaṅan, ndò asòmban ya.
Angabë adzoo ai bëyègè na: Nkukuma mod ziṅ ongabë bëlë nkala-byem; ndò bazu sòman nkala-byem nyò na amana ndaman akuma.
Ndò aloe nyè, nyè na: Dze mawog dzi etyan ai wa? Zaag ma bò zitòg esye dzoe, amu wasëki dzam kë ai nkalan byem osu. 
Nkala-byem angabindi, nyè na: Mazu bò ya, eyòṅ esya-nti wama angadali ya ma nkalan byem a mò di? Afag si, ma tègè ai ngul; akë adzaè, abim osòn te! 
Mëyëm ya mbol mazu bò, asu yë na bod bësoan ai ma a mënda maban eyòṅ bayi ma vaè a esye nkalan byem. 
Ndò hm akèè na aloe e bod bëmbë bëlë esya-nti woe bikola, bò bësë mbombòg mbombòg; nyè ai e nyò osu na: Obëlë esya-nti wama taṅ ya? 
E mod nyò nyè na: Bëfonda bë mbòn ntèd. Nyè ai nyè na: Nòṅò kalara woe nyò, otòbò a si, ovol til na mëwom mëtan. 
Nyè ai e nyò mbòg na: Mfa woe, obëlë ekola taṅ ya? Nyè na: Minkud mi oles ntèd. Nyè ai nyè na: Nòṅò kalara woe, otil na mëwom mwom. 
Ndò esya-nti angataman ndzodzongo nkala-byem hi, amu angasye ai mëkëṅ. Amu bòn bë e si nyi balod bòn bë mfyè a fëg eyòṅ bënë a zaṅ mvòṅ dzaban. 
Ndò makad mina: Boan mëmvoe ai akuma dzongo, asu yë na eyòṅ lakë mana, bësoan ai mina a bibëm bi kole. 
E nyò anë mod afidi a ban mam ayi fë bò mod afidi a mam mënen; e nyò ki anë dzongo a ban mam, ayi fë bò dzongo a mam mënen. 
Ndò hm, ngë miayëm ki sye ai akuma dzongo, za ayi mina vë mfaṅ a kuma? 
Ngë mibò tègè ai afidi a miakala eza akuma, za ayi mina vë e di lawoge ai mina?
Mòngò bisye ziṅ asë ki dzam sye bëti bëbè. Amu ayi siṅ mbòg, angadiṅ e nyò mbòg, ngë ki na alada ai mbòg, angabyandi e nyò mbòg. Miasëki dzam sye Zamba ai akuma.
Bëfarisea ya bëngabë bëlë akuma, bëdiṅi mòni, bëngayi wog nala, bëngamgbali nyè. 
Nyè ai bò na: Mina mialëdë a mis më bod e kan minë sosoo, ndë Zamba nyè ayëm mina minnëm. Amu e dzi ya bod bakam enë zëzë a mis më Zamba. 
Mvende ai bëprofèt binë aza kui abë Yohannes. Akèègè abog te, bayedan edzoe Zamba, ndò fë mod osë ayi na anyian ete a ngul a yob. 
Anë ebugbu abui na yob ai si bimana a fii, alodo anë man atòn mbòg ya mvende aku. 
Mfa waan, të baloe mina na Rabbi, amu ṅyëgëlë waan anë hë mbòg, mina bësë mitoa babënyaṅ.
Të mialoe tò mod na Tara a si mu, amu mibëlë hë esya mbòg, e nyò ya yob.
Mod abë mina loe na «asu zoa» amu asu zoa anë mina hë mbòg, Kristus.
E mod anë mina ntëbë osu, abò mina etuga;
E mod ayi bede emen, ayi dzòdiban, e nyò ki adzòdi emen, ayi bedëban.
Amala ai mina, a e bod bë dzongo ba, mina miatsig bod zen ya edzoe ya yob. Mina bëben të nyian, tò e ba banyian, mitsigi bò zen.
Amala ai mina, bëfarisea ai bësaṅa bëkalara, bod be dzongo, amu miamana dian ai mënda minkus ndò fë miakogëlan mintòṅ mëngogëlan hë asu yë na bod bëyen mina. Asu te miayi bi nkat otoa alèd abui.
Amala ai mina, mina bësaṅa bëkalara ai befarisea, bod bë dzongo, amu miawulu tò a maṅ, tò a nkot si na miavëṅan tò të hë efadag mod dzia, ṅnyie hm fë anë avëṅan ya, mingabò na ayenan ai ebe ndoan alodo mina bëben.
Amala ai mina, a minë bëlëdë bë zen, mitoa ndim, a miadzo na: e mod osë akani sòṅ a dzoe tempel, nala osëki nguma etòm; he da, ngë mod akani sòṅ e mvòt ya tempel, eyë atii etere.
A mëkut ai mindindim, dze yadaṅ ai mfi abui, yë mvòt, yë e tempel afubu mvòt?
Miadzo fë na: Ngë mod akani sòṅ a dzoe alatar, atii ki; hë da, e nyò akani sòṅ a dzoe efaè ebëdë etere a yob, eyë atii ete.
A mindindim, dze yadaṅ ai mfi, yë efaè, yë alatar ya afubu efaè?
E mod akani sòṅ a dzoe alatar, akani sòṅ ete ai a dzoe e dzom esë ebëdë ete.
E nyò ki akani sòṅ a dzoe tempel, akani dzò a dzoe tempel, ai a dzoe e mod atoa ete,
e nyò ki akani sòṅ a dzoe yobo, akani dzò a dzoe etoa ati Zamba ai a dzoe e nyò atoa ete.
Amala ai mina, mina bësaṅa bëkalara ai bëfarisea, bod bë dzongo, mina ya miatuni efas awomo bikidiga bisë y'afub, dzam da, mibyandigi mimfa mi mam ya mvende, sosoo, ai nnëm ngòl, ai ṅyëbë. Wayean fò bò e di, hë tègè tëgelan e di avòg.
A mindindim bëlëdë bë zen! Mina ya miabindi man otsitsit, mimini kamele nguma!
Amala ai mina, mina bësaṅa bëkalara ai bëfarisea, bod bë dzongo, amu miamana fubu kòb ai esoa hë a nsëṅ, hë da, bitoa ntud ai wub waan ai bëbe bë mam ban.
A ndindim man farisea, tarigi sob kòb a nnëm ete, asu yë na ezu bò mfuban a nyòl.
Amala ai mina, mina bësaṅa bëkalara ai bëfarisea, bod bë dzongo, miafulan ai e mësòṅ ya bëmana fen; mfa ya nsëṅ a ten ten, zaa hm kë kui a nnëm ete, a tud ai bives mimbim ai ebòl esë engakë.
Nala ngò bod bayen mina a nsëṅ hë bësosoo, bësosoo, dzam da, mitoa ndzalan ai dzongo ai nsëm a nnëm etere!
Amala ai mina, a bësaṅa bekalara ai bëfarisea, bod bë dzongo, amu miakom bëprofet mësòṅ, mifënë mësòṅ bësosoo bë bod.
Midzoo fë na: Ngë bitòbò eyòṅ bëtara bëngabë, ngë biandzëki nòṅ ngab a awu bëprofet.
Nala ngò miakpaè mina bëben a nkat, amu minë bòn bëwoe bëprofet.
Kë mialod besoa a!
A e mvog nyòò ba, ayòṅ mëkpë di, eyë mingatub nkat ndoan wayanga mina ya?
Asu te, yënë sik, malom mina bëprofet ai mimfëfëg. Miwoe bëvòg, e ba bëvòg mibomo a klos, miyidi ai nkas a mënda-bikoan man, mikëlë miatoṅ bò a mal mal.
Kë ndò hm bësosoo mëki mëngasoeban a si atarigi a mëki më Abel, sosoo mod, akui e ma më Zakarias, mòn Barakia, a mingawoe a zaṅ tempel ai alatar mayi mina soeban a nyò.
Makad mina bëbëla na, mam mëte mësë mayi yenëban e mvòṅ bod nyi
A Yerusalem, a Yerusalem, wa ya wawoe bëprofet, e bod balom wa, olumu bò ngòg, abim anë mëngayi du biyòṅ biyòṅ na makoan bòn boe anë nyia kub akoan bòn a mëfab a si, ndò miandzëki yëbë!
Yënë sik, nda dzan yayi ligi ekudi.
Amu makad mina na, miayi ki ma dugan yen, akui anë mayi dzo na: Maa ai e nyò azu a dzoe Nti
Ndò Yesus angakui a tempel, angakë; bëyègè boe bëngalëdë nyè mëloṅ më tempel.
Ndò angayalan bò na: Të miafyaṅan kombo mëloṅ mala! Makad mina bëbëla na, to akòg da layi ki ligi abëdë e di avòg a yob, së na mëmana sulan a si.
Atòbò bëngatòbò a nkol bile bi mbòn, ndò bëyègè bëngasubu nyè babi, bò bò, bò na: Kada bia, e mam ma mayi yenëban eyòṅ efe? Ndò ki ndëm asò-lë doe ai amana si enë ya?
Yesus nyè ai bò na: Boan okala na të badug mina.
Abui dzam layi sò a dzoe dama, bò na: Ma mënë Kristus; bayi dug abui bod.
Miayi wog mëfoe bitaṅ ai mëndum. Mikalëga, të miaku wòṅ. Amu nala wayean bòban, dzam da, së ki amana dili.
Ayòṅ layi luman ai e di avòg, edzoe eluman ai e dzi evòg, zie yayi bi bod, si etigëdan a mëboda meziṅ.
E mam mësë mala mënë hë mintye mi nkogolo.
Eyòṅ te bayi kuan ai mina a mintye, bëwoe mina, mëyòṅ mësë mayi mina fëm asu dzoe dama.
Abui bayi dzaṅ ekoa, bëkuan bò bò, bëfëman bò bò.
Abog te abui bëprofet mëdugan bayi kodo a si, bëngadug abui bod.
Asu abui minsëm di, ediṅ yayi mana abui bod a minnëm.
E nyò ayi dzibi akui a mëmana, ayi kodeban.
Abog te mbëmbë foe edzoe nyò ayi yëdan a si esë. Mëyòṅ mayi yen mbòòlan te. Abog te hm amana si layi bò.
Eyòṅ miayi yen e bidim bialod bidim biyenëṅan a tempel, anë profet Daniel angatil, e nyò alaṅ, awogo!
Eyòṅ te, e bod ya Yudea bëtubu a minkol.
E mod abëdë a ndil a yob abë bad sus akë nòṅ byem ya nda dzie,
e nyò ki anë a afub abë dugan ai mvus n'akë nòṅ ewòman.
Amala ai e bininga bënë mëbum, ai mindzidzie ya mëmos mëte.
Kogëlan na, të mintubug mian miatoban ai abog ahëb ngë ki amos sabbat.
Amu amala layi kui e kan yabëki kui akègè a mëtari më si azaa kui etoa dzi, a langa bad ki yënan nala.
Ngë mëmos mëte mëbò të tsigëban etun, tò mod mbòg ayi ki kodeban. Asu e ba ya bëngatòban, ngò mëmos mëte mayi tsigëban nala.
Eyòṅ te, ngë mod adzo ai mina na: Kristus nyò anë ha, ngë ali, të miayëbë.
Abui bë Kristus mëdugan ai beprofet mëdugan bayi sò, bëbòò biyëṅ bi mam asu yë na, ngë atoa ebugbu, bëngadug tò e ba bëngatòban.
Ndò hm dili matari mina beme.
Ngë bëkad mina na: Anë a nkod-nnam, të miakë, bò ki na, anë a fud nnam ali, mibë yëbë.
Amu e kan felfes yatye a nnam kidi ekui a nnam ngoge, nala ngò asò-lë mòn mod layi bò.
Kë ndoe yakoan e hom mbim onë a?
Etye etye, a mvus mindzug ya mëmos mëte, nlo-dzobo ayi ku dibi, ngòn tègè bad fyè, atitie angasulan a yob, ngul esë ya yob engatigëdan.
Abog te hm ndëm mòn mod yayi yenëban a yob, abog te mëyòṅ mësë ya si mayi tòbò a mëlunga, bëngayen mòn mod azaa a minkut ya yob ai ngul, ai duma asë.
Abog te ayi lom benglès boe ai mod tòṅ, abog te bayi koan e bod angatòb a mëbug më si mënyii, akègè a abug yob di, akui e di avòg.
Nòṅan ayègè ai ele tòli. Eyòṅ kie yasòman dzò mingayëm na esëb entoa ya babi.
Dzam dëda ai mina. Eyòṅ miayi yen e mam mësë ma, miyëmë na, antëlë ya a mbè.
Makad mina bëbëla na, e ngongo bod nyi yayi ki lod, së na mam mëte mësë mëyënan.
Yob ai si biayi lod, bibug biama biangalod ki.
Mfa amos te ai awola te, tò mod ziṅ ayëyëm; tò benglès ya yob, tò mòn, hë Tara etam.
Dzam dëda anë a mëmos më Noe, nala ngò asò-le mòn mod layi bò.
Amu, e kan bod bëngabë të mëmos mëte osusua mvëṅ endëgëlë, bëdzaa, bënyaa, fam elugu, bininga bëkëlë a mëlug, akui amos ya Noe anganyian a arka,
bò ha të buni tò dzam, ndò mvëṅ endëgëlë engamana bò bëse ai si, nala ngò asò-lë mòn mod layi bò.
Layi bò na, bod bëtoa bëbè a afub, mbòg anòṅëban, e nyò mbòg aligi.
Bininga bëbè bëkoa fon, bënòṅò mbòg, e nyò mbòg aligi.
Tòbëgan a ngomëzan, amu miayëyëm amos ya Nti waan ayi sò.
Miayëm ki dò, amu ngë mod-dzal ayëmë awola ya wuwub wayi sò ai alu, ngë ayanga ana, te dzoge na bëbug nyè nda.
Asu te, mina fë tòbëgan a ngomëzan, amu mòn mod ayi sò awola ya miabuni ki.
Za anë mfëfëg ai mbëmbë mod bisye ya esya nti atele na abaala nyè akuma, avaa bod ya nda bidi a abog layean?
Mvòm ai mod bisye te ya esya nti ayi sò kòb atoa a asu esye die.
Makad mina bëbëla na ayi nyè tele nkala byem bie bisë.
Ngë mbë mod bisye ahë kë dzo a nnëm woe na: Esya nti wama angënë oyab,
akaè na ayit e bod bisye bëvòg, adzaa, anyaa fë ai bësòg mëyòg,
esya nti mod te ayi sò amos ya abuni ki ai awola ya ayëm ki,
abog te hm ayi nyè vë ngul endëgëlë, alom nyè mfa bod bë mvol bënë. Awe, hë miṅyon, hë Nladan mëkëg.
Edzoe ya yob yayi bò anë mintud bëngòn awom ya bëngakë ai mëlamba na bakë toban ai nlug a zen.
Bëtan ya ete bëngabë mëkut, bëtan bëtoa fëg.
Abog mëkut mënòṅò mëlamba maban, te nòṅ mbòn.
Mimfëfëg minòṅò mbòn a minlòmbi, ai mëlamba maban.
Mbol nlugu angatigbi, bësë bëngandë oyò, bëbëbiman fë oyò ben.
Ai zaṅ alu ha, ndò kiṅ yayëdan na: Nlugu nyòli, kaṅan toban ai nyè.
Mintud mi bininga misë mi mingakodo a si, bëngakom mëlamba maba.
Mëkut mò ai mimfëfëg na: Vaan të bia man mbòn, amu mëlamba man mamana dim.
Mimfëfëg miè na: Tègè fò, oza bò bia besë abòd. Kaṅan kus a bod bë makit asu dan.
Mbò bakë ba na bakë kus mbòn, nlug nyè asò, e ba bëngabë babi bënyian ai nyè a nda-abog, bëfëdë mbè.
Eban të kog, ndò e bëngòn bëvòg baham, bò na: a nti, a nti, yaagi bia!
Ndò ayalan na: Makad mina bëbëla na mayëm ki mina.
Tòbëgan hm evie, amu miandzi tò amos, tò awola.
Anë mod ziṅ ya akëlë a dulu, ndò angaloe bod bisye boe, avë bò akuma die.
Avëë e nyò minsaṅ mi mòni mitan, e nyò ki mibè, e nyò ki nsaṅ mòni mbòg, mod osë a nkoṅ ngul woe, nyè akë a dulu nyò.
Etye etye, ndò e mod angabi minsaṅ mi mòni mitan nyò anganòṅ miè, asye ai miè, ndò mingabulu nyè minsaṅ mifë mitan.
Dzam dëda ai e nyò angabi mibè, abulu mifë mibè.
E mod asoe ngal, alugu mfë, abò bisog; e nyò fë alug e mininga nnom woe angasoe, abò bisog.
Mod ziṅan gabë nkukuma mod, akarëga bòd biyie bi mòni, anyiṅi fë a mintag ha amos osë. 
Mbubua ziṅ dzoe na Lazarus ongabë odzogo nyè a mbè nda a si, ntèd ntèd, mëfol ai nyòl esë, 
ayi të du na adzie të ai e mënyuṅ ya maku a tëbëlë bidi nkukuma mod hi. Së hm ki hë nala, mvu engazuzu nyè nyie mëfol. 
Ndò hm lazu bò na, awu mbubua hi ongawu, ndò benglès bëngakë ai nyè a mëbè më Abraham. Nkukuma mod hi wa owuu, bëdzëbë nyè. 
Atoa a tolendoṅ, ndò abede mis, abëlë mintye ha eyëgan, ndò ayen Abraham oyab nali, Lazarus atoa nyè a mëbè. 
Ndò avë kiṅ, nyè na: A tara Abraham, yënë ma ngòl, olom Lazarus na adu onyu a mëndim, azu ma vë evovoe a oyëm, amu madzugi abui a minkabag mi ndoan mi. 
Abraham nyè na: A mòn, tsogo na ongabi mvòm a enyiṅ dzoe, Lazarus abëlë abe. Abog hm di, ambëlë ya evovoe, wa ombëlë mintye. 
Abadan, afëdan fë na, mod mbimbiṅ anë bia a zaṅ, e kan yë na e ba bayi na badaṅ, bëzu abë mina, basëki dò dzam bò; mina fë miasëki dzam daṅ a binë mu. 
Nyè na: Madzaè të wa, a tara, na olom nyè a nda esya wama, 
amu mëbëlë babënyaṅ bëtan, asu yë na akë bò beme, bëza sòṅ a e mod etòbògò mintye nyò. 
Abraham nyè na: Bëbëlë Moses ai bëprofèt; bëvogolo bò. 
Nyè na: Kokoa, a tara Abraham; ngë mod ahë kë bò sòṅ a bëkon, bayi vëṅan. 
Nyè ai nyè na: Ngë bavogolo ki Moses ai bëprofèt, tò mod afyaṅan kë tëbë a bëkon, bayi ki yëbë.
Nyè ai bëyègè boe na: asëki dzam bò na mëbobëla mëbò të bò, dzam da amala ai e mod azu ai mò.
Lakyëbë ai nyè na bëkëlë nyè ngòg ozele a kiṅ, bëwoa nyè a maṅ, alodo na abobolo hë mbòg mbòg ya abobod di. 
Mibò okala! Ngë manyòṅ asëm, kòṅan ai nyè; ngë avëṅan, odzu nyè. 
Tò abyandi wa biyòṅ zamgbal a amos, asò abë wa biyòṅ zamgbal nyè na: Mayi vëṅan, odzu nyè. 
Ndò apostel bëngadzo ai Nti na: Bulugu bia ṅyëbë. 
Nti nyè na: ngë mibëlë ṅyëbë otoa anen anë fes ndoṅ, mikòbò ai mod ele na: Fumiṅi, okë bèban a maṅ; ngë adzo te lëmbòban nala ana. 
Za ya abë mina abëlë olò osye nyè a afub, ngë ki na okalëga nyè biyëm; eyòṅ olò te onkë sòṅ a afub ana, nyè ai wò na: Vologo sòṅ tòbò ha? 
Nga ayi dzo ai nyè na: Bò ma e dzom madi, tsendëge biyie, osye ma ntye madi, mënyaag, a mvus hala, wa ozu di, onyu fë?
Yë ayi kaṅ mbò-esye mbol abò e mam babende nyè na abò? 
Nala hm fë ai mina, eyòṅ mimana ya bò e mam babende mina, dzoan na: Binë fò hë zëzë bëbò bisye; Bibò hë e dzi bihë bë na biabò.
Eyòṅ akëlë a Yerusalem ha, ndò lazu bò na, angadaṅ a zaṅ Samaria ai Galilea. 
Ndò anganyian a dzal ziṅ, minzëzam mi fam awom misò toban ai nyè, ndò bëngatëbë man ntye, 
ndò bavë kiṅ, bò na: A Yesus, a ṅyëgëlë, yënë bia ngòl. 
Nyè ai bò na: Kaṅan lëdë bëfada nyòl dzan. Ndò labò na, bëkëlë a zen ha, ndò bamana bò mvoè. 
Mbòg ya abë bò, ayen angayen na abò ya mvoè, ndò angadugan, akë ataman Zamba a yob etere, 
ndò aku Yesus a mëkol ai asu a si, angakaṅ nyè. Nyè angabë hm man Samaritan. 
Yesus nyè na: Bësë awom bandzë bò mvoè a? E ba ebul bëvòg bënë ve? 
Bò bandzëki yen mfi ya adugan sòṅ vë Zamba olugu, hë e man ndzin nyò nga? 
Nyè ai nyè na: Tëbëgë, këlë. Ṅyëbë woe onyii wa.
Mbol bëfarisea bëngasili nyè abog edzoe Zamba yazu, ndò angayalan bò na: Edzoe Zamba yazu ki mbol wafòmbò, 
ndò fë bayi ki dzo na: Bëbëgë ha, bëbëgë hali, amu edzoe Zamba enë a zaṅ dzan. 
Nyè ai bëyègè na: Mëmos mazu a miayi tsog na miayen mbòg ya mëmos më mòn Zamba, dzam da miayi ki yen.
Ndò bayi mina kad na: Yënë hali, ngë ki na yënë ha. Mibë kë, mibë bò toṅ. 
Amu akyaè felfes yakad fyè atarigi a abug yob di, akëlë kui e di avòg, nala ngò mòn mod ayi bò a amos woe. 
Dzam da, ayean tari dzugi abui, e mvòṅ nyi etimi fë nyè. 
Ndò akyaè angabë a abog Noe, nala ngò fë wayi bò a mëmos më mòn mod. 
Bëngabë bëdzaag, bënyaag, bëlugu, bëkëlë a mëlug, akui amos Noe anganyian a arka, ndò mvëṅ endëgëlë engasò, emana bò dzèè bësë. 
Anë fë lengabë a abog Lot; bëdzaag, bënyaag, bëkusu, bëkuan, bëloṅo. 
Hë amos Lot angakodo a Sodoma, ndò ndoan ai mëtaag bikye bingatye a yob, bimana bò bësë. 
Nala ngò fë wayi bò amos ya mòn mod ayi kulan. 
Amos te, e mod abëdë a ndil, akuma die atoa a nda, abë sus na akë dò nòṅ; e nyò ki anë a afub, dzam dëda. Abë dugan ai mvus. 
Tsogan mininga Lot. 
E nyò ayi dzëṅ na akode enyiṅ dzie ayi dzò dzèè; e nyò ki ayi dzò dzèè, ayi bëlë enyiṅ. 
Makad mina, alu te, bod bëbè bayi bò na, bëboo enòṅ dzia, bënòṅò mbòg, bëligi e nyò mbòg. 
Bininga bëbè bëkògò ovug fufulu, bënòṅò mbòg, bëligi e nyò mbòg. 
Bò ai nyè na: Ahe, a Nti? 
Nyè ai bò na: E hom mbim odzogo, etere ngò fë ndoe yayi koan.
Angabë akuu bò nkana na alëdë bò na bayean kogëlan mban, të tigbi, 
nyè na: Ntsigi-ntol ziṅan gabë a tisòn ziṅ, nyè ha të mbara Zamba, të kam mod. 
Nkus mininga wa ongabë a tisòn te, ndò akarëga sòṅ a bë nyè, nyè na: Komo ma adzo mëbëlë ai nziziṅ wama. 
Ndò eban engakog, nyè të yi kom adzo. A mvus hala, ndò abindi, nyè na: Tò anë mambara ki Zamba, ma të kam mod, 
mbol nkus mininga hi waandëgëlë ma, mayi nyè tsig ntol asu yë na të adugan ma sòṅ ndëgëlë abim mban te. 
Nti nyè na: vogëlan e dzam ndzodzongo ntsigi-ntol wadzo! 
Yë Zamba ayi bò të tsig ntol e bod boe angatòb, a bayon nyè a mis ai alu, ai amos, tò abò të bò vol vòli? 
Makad mina na ayi bò tsig ntol etye etye. Hë da, eyòṅ mòn mod ayi sò, yë ayi fò kòb ṅyëbë a si-ndon nga?
Ndò aku bod bëziṅ ya bëtsogo na bënë sosoo, bëbyandigi e bod bëvòg nkana hi: 
Bod bëbè bëngabed a tempel na bakë kogëlan, mbòg man farisea, e nyò mbòg nnòṅò ntòlò. 
Ndò man farisea angatëbë, angakogëlan a nnëm etere na: A Zamba, makaṅ wa mbol masëki anë e bod bëvòg: bafadi, bënë dzongo, bandaman mëlug; masëki anë nnòṅò ntòlò nyò. 
Maki bidi a nguma sòndò biyòṅ bibè, mayaan toya a e dzom esë mëbëlë. 
Mfa nnòṅò ntòlò, atëlë oyab nali, të të yi na abede mis a yob, dzam da angakud emen a nkug, nyè na: A Zamba, yënë ma nsëmë minsëm ngòl. 
Makad mina: e nyò angadugan a nda dzie mfuban alodo e nyò mbòg. Amu e mod osë abede emen ayi dzòdiban, e nyò adzòdi emen ayi bedëban.
Ndò bazu ai nyè ban bòngò na anamba bò. Bëyègè bëngayi yen nala, bëngasog ai bò. 
Ndò Yesus angaloe bòngò a fëfël, nyè na: Dzogan ban bòngò bëzu abë ma, të miakad kaman ai bò, amu edzoe Zamba yawoge ai kan te.
Amen, makad mina na: E nyò osë ayi ki soan ai edzoe Zamba anë man mòngò, ayi ki nyian ete.
